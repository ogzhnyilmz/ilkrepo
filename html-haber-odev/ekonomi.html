<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Ekonomi</title>
</head>
<body>
    <a href="index.html">Anasayfa</a>
    <div>
        <h2>Serada 20 TL! Markette fiyatı yüzde 175 artıyor</h2>
        <img src="https://globalekonomi.org/wp-content/uploads/2024/12/6755578e4870ab9862fc2f69-oZyx6z.jpeg" width="350px" alt="">
        <p>Türkiye’nin örtü altı ve üstü tarımda öncü şehirlerinden Antalya, domates ekim alanında da ülke lideri konumunda. Antalya İl Tarım ve Orman Müdürlüğü verilerine göre 2023 yılında 2 milyon 548 bin 601 ton domates üretimi yapılan kent, bu rakamla Türkiye lideri oldu. Antalya Ticaret Borsası’nın kasım hal endeksine göre önceki aya göre domates işlem miktar endeksi kasım ayında yüzde 92,14 artarken, işlem fiyat endeksi de aylık yüzde 11,41 arttı.

            Kentte sera üretiminin yapıldığı Aksu ilçesinde seradan ortalama 20 liraya çıkan domates, halde 25 ila 30 lira, semt pazarlarında 20 ila 40 lira, marketlerde ise 47 ila 55 lira arasında satılıyor. Seradan çıktıktan sonra markete gelene kadar fiyatı yaklaşık yüzde 175 artan domatesin üreticileri ise ürünün marketlerdeki fiyatını yüksek buluyor.
            
            <b>‘MARKETTE BU FİYATLARA NASIL ULAŞIYOR ANLAMIYORUM’</b>
            
            Aksu ilçesinde 20 yıldır çiftçilik yapan Süleyman Kurtan, “İşçilik, gübre ve ilaç maliyetimiz her sene artıyor. Bulunduğumuz serayı 10 Ağustos’ta ektim. Erken ektiğim için kazandık. Havanın erken soğuması sahildeki seracılar için iyi oldu. Domatesin fiyatı 20 liradan başladı, 35 liraya kadar yükseldi. Şu anda ortalama 20 lira civarı. Domatesin maliyeti neredeyse 20 lira. Bu işi yürütmeye çalışıyoruz. Marketlerde domatese 60-70 lira deniliyor. Halde en fazla 25 liraya satabiliyorum. Markette bu fiyatlara nasıl ulaşıyor anlamıyorum. Onların da kendilerine göre maliyetleri var. İstanbul’da bu fiyat olsa anlarım ama Antalya’da üretilen malın aynı yerde bu fiyatlara ulaşması garip. Kış aylarında domatesin fiyatının düştüğü oluyor. Bugünden sonra fiyatın artacağını düşünmüyorum” dedi.
            
            <b>‘GEÇEN SENE AYNI DÖNEMDE 12, BU SENE 36 LİRA’</b>
            
            Domates üreticisinin mağdur edilmemesi gerektiğini söyleyen Antalya Toptancı Hal Yaş Sebze ve Meyve Komisyoncuları Derneği Başkanı Nevzat Akcan, “Antalya Hali’ndeki domatesin yüzde 90’ının fiyatı 25 ila 30 lira arasında değişiyor. Önceden ürün değerliydi, şimdi maliyetler değerli. Ürünün bir değeri kalmadı ancak ara maliyetlerin fiyatları arttı. Aldığımız verilere göre geçen sene aynı dönemde domatesin ortalama fiyatı 12 liraydı, bu sene 36 lira oldu. Çiftçi geçen sene zarar edince, bu sene aynı tarihte ekmedi. Tek ekim yapılacak dönemde ekmeye karar verdiler. Üreticiyi mağdur edecek olursak felaketi yaşarız” diye konuştu.
            
            <b>‘MARKETLER ÇÖPE DÖKTÜĞÜ ÜRÜNLERİN DE BEDELİNİ TÜKETİCİDEN ALIYOR’</b>
            
            Domates fiyatının 1 ay daha bu şekilde devam edeceğini düşündüğünü söyleyen Akcan, “Toplumun taze sebze ve meyve tüketebilmesi için semt pazarları bizim olmazsa olmazımız. Marketlerin de masrafları var. Marketler çöpe döktüğü ürünlerin de bedelini tüketiciden alıyor. Pazarda 30 liradan aldığı domatesi akşam saatlerinde aldığı fiyattan aşağıya satmaya başlayıp tezgahını bitiriyor. Ancak marketlerde aynı ürünler 1 hafta kalabiliyor. Sonunda yüzde 30-40’ını çöpe döküyor. Bu çöpe döktüğü ürünün fiyatını da almış oluyor. Pazarlar tüketicilerin en ucuz sebzeye ulaşabileceği yerlerdir” dedi.
            
            <b>‘KREDİ KARTI ÖDEMESİ İÇİN MARKETLER TERCİH EDİLİYOR’</b>
            
            Kentte üreticilik ve pazarcılık yapan Cevdet Kara, “Domates pazar tezgahlarında 25 ila 40 lira arasında. Fakat 40 liraya sattığımız domatesi müşteri taneyle alıyor. Vatandaşlar para taşımadığı için marketlere gidiyor. Kredi kartıyla ödüyor domatesi alıyor, banka faiziyle birlikte domatesin fiyatı artıyor ama kimse farkında değil. Bunu biz müşteriye anlatamıyoruz. Biz tezgahta ‘aracılar kazanıyor, üretici ucuza vermiyor’ laflarını çok duyuyoruz. Kim haklı, kim haksız anlamadım” diye konuştu.</p>
    </div>
    <br>
    <div>
        <h2>Otomotiv ihracatında her 5 araçtan 4’ü Avrupa’ya ulaştı</h2>
        <img src="https://globalekonomi.org/wp-content/uploads/2024/12/675563594870ab9862fc2f99-8q7IQe.jpeg" width="350px" alt="">
        <p>Otomotiv endüstrisi, bu yılın ocak-kasım döneminde ihracatının yüzde 84,5’ini Avrupa ülkelerine gerçekleştirdi.

            Avrupa, zayıflayan ekonomisine rağmen Türkiye’nin en büyük ticaret ortağı olmayı sürdürüyor.
            
            Küresel ekonomi üzerindeki belirsizlikler varlığını korurken Avrupa’nın Türkiye’de üretilen otomotivlere talebi güçlü kalmaya devam ediyor.
            
            AA muhabirinin Türkiye İhracatçılar Meclisi (TİM) verilerinden derlediği bilgilere göre, Türkiye’nin ihracatı ocak-kasım döneminde geçen yılın aynı dönemine göre yüzde 2,5 artarak 238 milyar 669 milyon 378 bin dolar olarak kayıtlara geçti.
            
            Türkiye’nin otomotiv ihracatı da ocak-kasımda geçen yılın aynı dönemine göre yüzde 6 artışla 33 milyar 731 milyon 566 bin dolara ulaştı, kasımda sektörün ihracatı geçen yılın aynı dönemine göre yüzde 2,3 yükselişle 3 milyar 241 milyon 318 bin dolar olarak gerçekleşti.
            
            Avrupa ülkelerine yılın 11 ayında yapılan ihracat, önceki yılın aynı dönemine göre yüzde 7,4 artışla 28 milyar 505 milyon 716 bin dolar oldu. Böylece otomotiv endüstrisi dış satımının yüzde 84,5’ini Avrupa ülkelerine yaptı. Buna göre her 5 araçtan 4’ü bu bölgeye ihraç edildi.
            
            <b>EN FAZLA İHRACAT ALMANYA’YA</b>
            
            Otomotiv endüstrisinde Avrupa ülkeleri arasında en fazla ihracat 4,4 milyar dolarla Almanya’ya yapıldı, bu ülkeyi 3 milyar 829 milyon dolarla Birleşik Krallık, 3 milyar 827,6 milyon dolarla Fransa, 3,1 milyar dolarla İtalya, 2,3 milyar dolarla İspanya takip etti.
            
            Değer bazında ihracat artışında ise Birleşik Krallık zirvede yer aldı. Ocak-kasım döneminde otomotiv sektörünün ülkeye dış satımı 860,3 milyon dolar arttı.
            
            İhracat artışında Birleşik Krallık’ı 337,9 milyon dolarla Slovenya, 292,9 milyon dolarla İtalya, 277,2 milyon dolarla Romanya ve 95,3 milyon dolarla Sırbistan izledi.
            
            <b>ORANSAL ARTIŞTA SIRBİSTAN ZİRVEDE</b>
            
            Otomotiv endüstrisinin Avrupa ülkeleri arasında oran olarak artışında ise Sırbistan zirvede yer aldı.
            
            Sektörün bu ülkeye gerçekleştirdiği ihracat, yılın 11 ayında bir önceki yılın aynı dönemine göre yüzde 91,8 artış gösterdi.
            
            İhracat artışında bu ülkeyi yüzde 34,8 ile Romanya, yüzde 34,3 ile İzlanda, yüzde 31,4 ile Belarus ve yüzde 30,4 ile Kosova izledi.
            
            <b>AVRUPA DIŞINDA İLK SIRADA ABD YER ALDI</b>
            
            Bu dönemde Avrupa dışında en fazla otomotiv ihracatı, 1,1 milyar dolarla ABD’ye gerçekleştirildi. Bu ülkeyi 498,8 milyon dolarla Fas ve 248,1 milyon dolarla Irak takip etti.</p>
    </div>
    <br>
    <div>
        <h2>3 işçi sendikasından ortak asgari ücret açıklaması</h2>
        <img src="https://globalekonomi.org/wp-content/uploads/2024/12/67555ae14870ab9862fc2f70-KcSLxH.jpeg" width="350px" alt="">
        <p>TÜRK-İŞ Genel Başkanı Ergün Atalay, HAK-İŞ Genel Başkanı Mahmut Arslan ve DİSK Genel Başkanı Arzu Çerkezoğlu’nun imzasını taşıyan ortak yazılı açıklamada, Asgari Ücret Tespit Komisyonu’nun, 2025’te geçerli olacak asgari ücreti belirlemek üzere Çalışma ve Sosyal Güvenlik Bakanlığının çağrısıyla 10 Aralık Salı günü ilk toplantısını yapacağı belirtildi.

            Bu kapsamda 3 konfederasyonun genel başkanlarının asgari ücret konusundaki gelişmeleri ve kamuoyuna yansıyan görüşleri değerlendirdiği ve ortak bir açıklama yapılmasının kararlaştırıldığı aktarılan açıklamada, işçiler ve aileleri için insana yakışır yaşam düzeyini sağlayacak bir asgari ücret belirlenmesinin milyonlarca işçinin beklentisi ve ortak talebi olduğu vurgulandı.
            
            Ücretli çalışanların yarıya yakınının asgari ücret ve civarında gelir elde ettiği vurgulanan açıklamada, sosyal güvenlik primine esas ortalama kazancın asgari ücretin biraz üstünde olduğu, böyle bir yapıda asgari ücreti belirleme çalışmalarının sadece ücretli kesimi değil, toplumun tümünü yakından ve doğrudan ilgilendirdiği bildirildi.</p>
    </div>
</body>
</html>